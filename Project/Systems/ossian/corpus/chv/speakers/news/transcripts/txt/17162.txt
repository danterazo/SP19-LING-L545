0001	Ӗнер Тутарстанра Хусан хулине ярса илнӗ кунпа хурланса митинг иртнӗ.
0002	Аса илтеретпӗр, вӑл кашни ҫулах иртет, чӑвашсем те унта тӑтӑшах хутшӑнаҫҫӗ.
0003	Кӑҫал вара митинг хыҫҫӑн чӗлхе политики тавра ҫавра сӗтел-канашлу ирттерчӗҫ.
0004	Халӑх Хусанти «Волга» хана ҫуртӗнче пухӑнчӗ.
0005	Пӳлӗмне пысӑках маррине уйӑрнӑран (50 ҫын аран хӗсӗнсе вырнаҫма пултарчӗ) сахал мар ҫын коридорта та тӑчӗ.
0006	Пурӗ ҫапла 80 ҫын патнелле хутшӑнчӗ теме пулать.
0007	Вӗсем хушшинче ытти регионсенчен килнисем те пулчӗҫ.
0008	Пӗчӗк мар делегаци Чӑвашран та ҫитнӗччӗ.
0009	Ҫавра сӗтел-канашлура чӗлхе политикине ҫулран ҫул хӗсни пирки каларӗҫ.
0010	Вырӑс мар халӑхсен чӗлхе лару-тӑрӑвӗ япӑхланса пыран пулин те Мускавран вӗсене хӗснӗ хыҫҫӑн хӗссе пыни пирки сӑмахларӗҫ.
0011	Малтан вӗренӳ программинчен наци компоненчӗсене хӑйпӑтса илчӗҫ, кайран федераллӑ стандарт шухӑшласа кӑларчӗҫ, халь вара Владимир Путин Йошкар-Олара каланӑ сӑмах хыҫҫӑн наци чӗлхисене ытла нумай вӗрентессинчен прокуратурӑпа хӑратаҫҫӗ.
0012	«Мускав ытла ҫӑткӑн», — терӗҫ тухса калаҫакансем.
0013	Ытти тӑрӑхсенчен ҫитнисене те сӑмах пачӗҫ.
0014	Вӗсене хӑйсен патӗнчи чӗлхе лару-тӑрӑвӗ пирки каласа пама ыйтрӗҫ.
0015	Чӑваш Республикинчен ку тӗлӗшпе Илле Иванов тухса калаҫрӗ: чӑваш чӗлхине республикӑра ним вырӑнне хуманни пирки, ача пахчисенче халӗ те пӗр чӑвашла ушкӑн та ҫукки пирки, чӗлхене хӳтӗленӗшӗн хӑйне айӑплани пирки тата ытти пирки те.
0016	Ҫавӑн пекех Мари Элтен, Пушкӑртстанран килнисем хӑйсен республикӑри ӗҫӗ-пуҫӗсем ҫинчен каласа пачӗҫ.
0017	Тӗпрен илсен кашни республикӑра наци чӗлхисен ыйтӑвӗсем пӗрешкелех.
0018	Ҫавра сӗтел-канашлури чи кӑсӑклӑ доклада Марат Вазыхович Лотфуллин каларӗ.
0019	Саккунсем тӑрӑх та, Конституцисем тӑрӑх та (кунта Тутарстан тата Раҫҫей Федерацийӗн конституцийӗсем пирки сӑмах) Мускавсен нимле майпа та ӳпкелешме сӑлтав ҫук терӗ.
0020	Уйрӑмах тутар чӗлхине вӗрентни вырӑс чӗлхине вӗрентни ҫине пысӑк сиен кӳни мӗншӗн тӗрӗс мар шухӑш пулни пирки ӑнлантарса пачӗ.
0021	Тутар чӗлхине вӗрентни вырӑс чӗлхине вӗрентме пулӑшать кӑна терӗ.
0022	Ҫавӑнпах ӗнтӗ ППЭ кӑтартӑвӗсем Тутарстанра мускаврисенчен кая мар, Питӗртинчен аванрах та.
0023	Юлашки вӑхӑтра Тутарстан вӑйлӑ аталаннинче те вӑл тутар чӗлхине вӗрентнинче курать.
0024	Хӑйӗн сӑмахӗнче вӑл ҫак шухӑша та палӑртрӗ: тутар чӗлхине вӗрентни вырӑс чӗлхине вӗренме чӑрмантарать имӗш, акӑлчан чӗлхине вӗрентни вара темшӗн нимӗнле чӑрмав та кӳмест.
0025	Ку вара пӗтӗм сӑлтавӗ те Мускав наци чӗлхисене пӗтерме тӑрӑшнипе ҫеҫ ҫыхӑннине кӑтартни пирки каларӗ.
0026	Чӑвашран килнӗ делегаци сӗннипе пер-пӗрин прависене хӳтӗлеме координаци центрӗ тума йышӑнчӗҫ.
0027	Унта кашни республикӑран виҫшер ҫынна суйлама сӗнчӗҫ.
0028	Тутарсенне ҫак канашлурах суйларӗҫ.
0029	Ытти тӑрӑхсем хӑйсен ҫыннисене ҫывӑх вӑхӑтра сӗнме шантарчӗҫ.
