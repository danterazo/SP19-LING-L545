0001	Чӑваш Ен пики, 16 ҫулти Елизавета Ащеулова, «Ты супер!
0002	Танцы» телекурав проекчӗн суйлав тапхӑрне хутшӑннӑ.
0003	Тӳрех палӑртар, ку проекта тӗрлӗ сӑлтава пула ашшӗ-амӑшӗсӗр тӑрса юлнӑ ачасем хутшӑнаҫҫӗ.
0004	Лиза та тӑлӑх.
0005	Вӑл хӑй «ПроГород Чебоксары» журналистне каланӑ тӑрӑх, питӗ ир тӑлӑха юлнӑ.
0006	Ӑна, тин ҫуралнӑскере, амӑшӗ ҫуралсанах хӑйӗн ашшӗ патӗнче пӑрахса хӑварнӑ.
0007	Лешӗ ӗҫке ярӑннӑ, ачана пӑхман.
0008	Опека органӗн специалисчӗсем пӗчӗкскере кравать айӗнче тупнӑ та ача ҫуртне панӑ.
0009	«Япӑх пурӑнатӑп тесе каламӑп.
0010	Анчах ачисене ҫуратса пӑрахса хӑваракансене ӑнланмастӑп.
0011	Ма ҫуратаҫҫӗ-ши тульккӑш?» — тенӗ Елизавета Ащеулова «ПроГород Чебоксары» журналистне.
0012	Чӑваш Ен пики бал ташшисемпе кӑсӑкланать, нумай ӑмӑртура мала тухнӑ вӑл.
0013	Телекурав проектӗнче вара сцена ҫинче импровизациленӗ, тӳресен виҫӗ сассине тивӗҫнӗ.
