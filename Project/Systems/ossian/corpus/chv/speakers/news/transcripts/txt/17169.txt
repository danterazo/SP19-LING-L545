0001	2013 ҫулхи кӗркунне Чӗмпӗрте «Наци ялӗ» комплексра чӑваш кил-ҫурчӗн никӗсӗн пӗрремӗш чулне хунӑччӗ.
0002	Унтанпа «Наци ялӗ» самай улшӑнчӗ.
0003	Чӑвашсен кил-ҫурчӗ уҫӑлчӗ, ӗҫлет.
0004	Унта музей комплексӗ, хӑна ҫурчӗ, ресторан пур.
0005	Вырӑссен комплексӗ ҫӗкленчӗ.
0006	Иртнӗ вырсарникун, Пукрав уявӗ хыҫҫӑн тепӗр кун, юпа уйӑхӗн 15-мӗшӗнче Нацисен ялӗнче Архангел Михаил ячӗллӗ храмӑн никӗсӗн пӗрремӗш чулне хучӗҫ.
0007	Архангел Михаил йывӑҫ чиркӗвӗн ҫурчӗ унччен Гончаров урамӗнчи 30-мӗш ҫурт вырӑнӗнче ларнӑ.
0008	Унпа усӑ курман, мӗншӗн тесен юнашар ҫӗнӗ чиркӳ ҫӗкленӗ.
0009	Анастасий Митрополит пилӗпе храма Наци ялне куҫарма палӑртнӑ.
0010	Наци ялӗнче чиркӳ ҫӗклесси пирки Анастасий Митрополит кӑҫалхи чӑвашсен Акатуйӗнче пӗлтернӗччӗ.
0011	«Чун тасалӑхӗшӗн кӗлтумалли вырӑн пулмаллах», — тенӗччӗ.
0012	Ку сӑваплӑ та пархатарлӑ ӗҫе йӗркелесе те тӗрӗслесе тӑма чӑвашсен наципе культура автономине пилленӗччӗ.
0013	Строительство ӗҫне хӑй ҫине икӗ организаци илчӗ — «УльяновскЦентрГазСтрой» (тӗп директорӗ В. Федоров) тата «Спецстройпроект» (тӗп директорӗ А. Пахомов).
0014	Вӗсем «Чӑвашсен кил-ҫурчӗ» тата «Вырӑссен кил-ҫурчӗ» комплекссене ҫӗклекенсем.
0015	Никӗсӗн пӗрремӗш чулне хума Чӗмпӗр хулин пуҫлӑхӗ Алексей Гаев, хула мэрӗн пӗрремӗш ҫумӗ Вадим Андреев, вырӑссен «Русский Дом» (чӑв. Вырӑс ҫурчӗ) общество организацийӗн ертӳҫи Тамара Кулябина, УОЧНКА председателӗ Олег Мустаев, инвесторсем, чиркӳ ӗҫченӗсем, вырӑнти ҫынсем килсе ҫитрӗҫ.
0016	Пулас чиркӗвӗн никӗсӗн пӗрремӗш чулне Николай атте хучӗ, вӑлах вырӑна сӑвапларӗ.
0017	Савӑнӑҫлӑ мероприятие уҫса салам сӑмахӗсене Алексей Гаев, Тамара Кулябина, Олег Мустаев, Николай атте каларӗҫ.
0018	— Ҫак пысӑк та сӑваплӑ ӗҫ — наци ялӗнче чиркӳ ҫӗклесси — пирӗн Патриархӑмӑрӑн И.Я. Яковлевӑн ӗҫне малалла тӑсниех пулать.
0019	Вӑл чӑваш халӑхне парса хӑварнӑ «Халалӗнче» ҫапла ҫырать; «Турра ӗненсе пурӑнасси калама ҫук пысӑк япала — пуринчен ытла эсир ҫавна хытӑ тытса тӑрӑр Ӗненӳ этемӗн ӗҫне, кӑмӑлне ҫунатлантарса ҫӑмӑллатать, чун пурнӑҫне канӑҫлӑх парать, лӑплантарать, — тенӗ.
0020	Эпир унӑн халалне ялан асра тытатпӑр.
0021	Чиркӳ ҫӗклекенсенчен пӗр организацийӗ чӑвашсен пулнипе ҫак ӗҫӗн пӗлтерӗшӗ пирӗншӗн пушшех ӳсет», — терӗ Олег Мустаев.
0022	Строительсем палӑртнӑ тӑрӑх, ҫуллана чиркӗве ҫӗнӗрен пуҫтарса хута ямалла.
