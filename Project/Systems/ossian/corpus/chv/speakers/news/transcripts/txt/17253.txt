0001	Чӗмпӗр хула администрацийӗ пулӑшнипе, Чӗмпӗр облаҫӗнчи чӑвашсен наципе культура атономийӗ, чӑваш культура центрӗ тата «И.Я. Яковлев хваттерӗ» музейӗ чӑваш букварӗн уявне паллӑ  турӗҫ.
0002	Шӑп та 145 ҫул каялла Хусанти К.А. Тилли типографийӗнче паллӑ педагог-ҫуттакӑларуҫӑ хатӗрленӗ чӑваш букварӗ кун ҫути курнӑ.
0003	Чӑваш ҫырулӑхӗн сӑпки Чӗмпӗр хули тесе ахальтен каламаҫҫӗ.
0004	Шӑпах Чӗмпӗрте хатӗрленӗ те букваре.
0005	И.Я. Яковлевӑн ҫак ӗҫри пӗрремӗш пулӑшаканӗсем студент-филолог В.А. Белилин тата  пӗрремӗш вӗренекенӗ, педагог, тӑлмач, этнограф А.В. Рекеев пулнӑ.
0006	Букварь 1872 ҫулта «Чӑваш ачисене ҫырӑва вӗрентмелли кӗнеке» ятпа  пичетленсе тухнӑ.
0007	Мероприятие Чӗмпӗрти 6, 21, 40, 55-мӗш, Луговойӗнчи, Чӑнлӑ районӗнчи Аслӑ Нагаткин, Репьевка шкулӗсенче чӑваш чӗлхипе культурине тӗрлӗ майсемпе вӗренекен ачасемпе вӗрентекенсем килсе ҫитнӗ.
0008	Чи малтан вӗсем Чӗмпӗр чӑваш шкулӗн комплексӗпе паллашнӑ,  «И.Я. Яковлев хваттерӗ» музейра экскурси иртнӗ.
0009	Музейӑн ӑслӑлӑх ӗҫтешӗ Светлана Борисова уйрӑмах иккӗмӗш хутри чӑваш алфавичӗпе тата чӑваш букварӗпе ҫыхӑннӑ экспонатсене тимлӗх уйӑрнӑ.
0010	Виҫҫӗмӗш хутра ачасем И.Я. Яковлевӑн, унӑн ҫемйин пурнӑҫӗпе ӗҫӗ-хӗлӗпе паллашнӑ.
0011	Чӗмпӗр чӑваш шкулӗнче вӗренекенсем ларнӑ ӗлӗкхи партӑсем хушшинче вырнаҫса вӑл вӑхӑтри пурнӑҫа путнӑ.
0012	Экскурсовод вӗсемпе урок ирттернӗ.
0013	Уява пухӑннисене УОЧНКА председателӗ Олег Мустаев саламланӑ.
0014	Вӑл чӑваш ҫырулӑхӗ мӗнле аталанни пирки кӗскен каласа панӑ: тӗрӗ (руна) ҫырулӑхӗнчен пуҫласа паянхи кунччен.
0015	Чӑваш халӑхӗ наци пек сыхланса юлнинче И.Я. Яковлевӑн тӳпи ҫав тери пысӑккине палӑртнӑ, мӗншӗн тесен 19-мӗш ӗмӗрччен чӑвашсен 70 проценчӗ ислам тӗнне йышӑнса культурине те, чӗлхине те ҫухатнӑ.
0016	Букварь тухни  чӑваш нацине сыхласа хӑварнӑ.
0017	Малалла вӗренекенсемпе аслисем «Что завещал нам Патриарх» (чӑв. Патриарх пиллесе хӑварни) документлӑ фильм курнӑ.
0018	Мероприяти Аслӑ Нагаткинти «Хӗвел» тата «Укӑлча» ансамблӗсен юрри-ташшипе вӗҫленнӗ.
