ТурСтат тишкерӳ агентстви кӑҫал кӗркунне Раҫҫейре иртнӗ чи лайӑх фестивальсен танлаштарӑмне хатӗрленӗ. Ӑнкарма йывӑр мар ӗнтӗ: чи пӗрремӗш йӗркене халӗ Сочире иртекен Пӗтӗм тӗнчери ҫамрӑксемпе студентсен фестивалӗ йышӑннӑ.
Палӑртма кӑмӑллӑ: танлаштарӑмӑн 8-мӗш йӗркине Шупашкарта иртекен М.Д.Михайлов ячӗллӗ опера фестивалӗ лекнӗ. Вӑл кӑҫал Чӑваш патшалӑх оперӑпа балет театрӗнче 27-мӗш хут иртӗ. Куракансен умне П.Чайковскин «Евгений Онегин», Г.Доницеттин «Любовный напиток», Дж.Вердин «Риголетто» оперисене каларӗҫ, «Тенор XXI века» концерт тата гала-концерт иртӗ.
Танлаштарӑмӑн иккӗмӗш йӗркине Мускав облаҫӗнче иртекен «Подмосковные вечера искусств» фестиваль йышӑннӑ. Виҫҫӗмӗш вырӑнта – Екатеринбургра йӗркеленекен «Евразия» фестиваль.
