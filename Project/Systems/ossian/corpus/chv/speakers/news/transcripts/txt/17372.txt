0001	Ӗнер, чӳк уйӑхӗн 5-мӗшӗнче, Сӗнтӗрвӑрри районӗнчи Хуракассинче 56 ҫул каялла пулнӑ хӑрушӑ пушара асра тытса хурлану митингӗ ирттернӗ.
0002	1961 ҫулхи чӳк уйӑхӗн 5-мӗшӗнче пулнӑ ҫав пушарта 106 ачан тата 4 вӗрентекенӗн пурнӑҫӗ татӑлнӑ.
0003	Раҫҫей МЧСӗн Чӑваш Енри тӗп управленийӗ пӗлтернӗ тӑрӑх, шкул вырӑнӗнче лартнӑ монумент умӗнче ӗнер иртнӗ хурлану митингне Хуракасси ҫыннисем, вырӑнти тӳре-шара, МЧС ӗҫченӗсем, пушарнӑйсем хутшӑннӑ.
0004	Пушарта вилнисене асӑнса палӑк умне чечек кӑшӑлӗсем хунӑ.
0005	Аса илтерер, 1961 ҫулхи чӳк уйӑхӗн 5-мӗшӗнче Октябрь революцийӗн уявне халалласа шкулта мероприяти ирттерме хатӗрленнӗ, парттӑсене пӗр-пӗрин ҫине хурса чӳречесем патне шутарса лартнӑ.
0006	Юнашар класра физика учителӗ икӗ ачапа пӗрле кино кӑтартма хатӗрленнӗ.
0007	Ҫав самантра тем хыпса илнӗ, бензин урайне тӑкӑннӑ, вут часах коридора тухнӑ.
0008	Йывӑҫ ҫурт часах ҫунса кӗлленнӗ.
