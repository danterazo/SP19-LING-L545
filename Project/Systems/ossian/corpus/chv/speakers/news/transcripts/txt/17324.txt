0001	Кӑҫал Чӗмпӗр облаҫӗнчи чӑвашсен наципе культура автономине йӗркеленӗренпе 20 ҫул ҫитрӗ.
0002	Шӑп 20 ҫул каялла, 1997 ҫулхи авӑн уйӑхӗн 27-мӗшӗнче облаҫри чӑвашсен иккӗмӗш отчетпа суйлав конференцийӗ иртнӗ.
0003	Унти тӗп ыйту шӑп та лӑп Чӗмпӗр облаҫӗнче чӑвашсен наципе культура автономине йӗркелесси пулнӑ.
0004	Конференцие 250 делегат суйланӑ, 228 делегат хутшӑннӑ.
0005	Тӗп ыйтупа Петр Яковлевич Уфимкин, вӑл вӑхӑтра Чӑнлӑ районӗн пуҫлӑхӗн ҫумӗ пулнӑскер, тухса калаҫнӑ.
0006	Вӑл облаҫри чӑвашсен И.Я. Яковлев ячӗллӗ культурӑпа ҫутӗҫ обществин (вӑл вӑхӑтра председательте Виктор Егоров пулнӑ) делегачӗсене тата чӑвашсен «Еткер» ыркӑмӑллӑх фондне (президенчӗ Олег Мустаев пулнӑ) Чӗмпӗр облаҫӗнче чӑвашсен наципе культура автономине йӗркелеме сӗннӗ.
0007	Конференцие хутшӑннӑ мӗнпур делегат — 228 ҫын — пӗр шухӑшлӑ пулса сасӑланӑ.
0008	Ҫакӑнтах автономин уставне, унӑн пӗрремӗш председательне — П.Я. Уфимкина тата ревизи комиссине суйланӑ.
0009	Общество организацийӗн тӗп тӗллевӗ — чӑваш культурипе йӑли-йӗркине сыхласа хӑварасси, чӑваш чӗлхине сарасси тесе палӑртнӑ.
0010	Унтанпа 20 ҫул иртрӗ.
0011	20 ҫул хушшинче автономи тӑрӑшнипе Чӗмпӗр облаҫӗнче нумай чӑваш халӑх уявӗ чӗрӗлсе тӑчӗ.
0012	Кашни ҫулах Акатуй, Ҫӑварни, Кӗр сӑри уявӗсем иртеҫҫӗ.
0013	«Чӑваш ачи, сассуна пар», «Путене», «Сарпике», «Чӑваш шӑпчӑкӗ»: «Ҫӑлтӑркка» тата ытти конкурссем йӗркеленеҫҫӗ.
0014	«Чӑвашсен кил-ҫурчӗ» комплекс ӗҫлет, «Еткер» телекӑларӑмпа «Канаш» хаҫат тухса тӑраҫҫӗ.
0015	УОЧНКА 20 ҫулхи юбилейне юпа уйӑхӗн 27-мӗшӗнче «Губернаторский» Культура керменӗнче паллӑ турӗҫ.
0016	Уяв керменӗн фойинче районсенчи автономисем йӗркеленӗ куравсемпе паллашма май пулчӗ.
0017	Ҫинкӗл, Чӑнлӑ, Барӑш, Майна, Вешкайма, Ҫӗнӗ Малӑкла, Мелекесс, Чӗмпӗр районӗсенчи, Ҫӗнӗ Чӗмпӗр хулинчи автономи уйрӑмӗсем хатӗрлесе килнӗ чӑваш культурин куравӗсем уйрӑмах илемлӗ пулчӗҫ.
0018	Облаҫри Кӗнеке керменӗ пухӑннисене чӑваш кӗнекисемпе паллаштарчӗ.
0019	Вешкаймӑсемпе барӑшсем иккӗмӗш хутра чӑвашсене юрӑ-ташӑпа уява йыхравларӗҫ.
0020	Кунтах сӑнӳкерчӗксен куравӗ ӗҫлерӗ.
0021	Унта автономин 20 ҫул хушшинчи чи пысӑк та пӗлтерӗшлӗ ӗҫсен саманчӗсемпе паллашма май пулчӗ.
0022	Сцена ҫинче савӑнӑҫлӑ уява облаҫри чӑваш ансамблӗсем «Пире тӑван кӗтсе тӑрать» юрӑпа пуҫларӗҫ.
0023	Халӑх умне ҫӑкӑрпа тухса пуҫ тайрӗҫ.
0024	Владимир Ионов ертсе пыракан ушкӑн чӑваш ташшине ҫаптарчӗ.
0025	Шупашкартан килсе ҫитнӗ Раҫҫей халӑх артисчӗ Юрий Васильев ертсе пыракан Чӑваш патшалӑх академи юрӑпа ташӑ ансамблӗ хӑйӗн пултарулӑхӗпе тӗлӗнтерчӗ.
0026	Чӗмпӗр облаҫӗнчи чӑвашсен наципе культура автономине паллӑ кунпа саламлама ҫӗршывӑн тӗрлӗ кӗтесӗнчен килсе ҫитрӗҫ — Чӑваш, Тутарстан тата Пушкӑрт Республикисенчен, Ӗренпур, Самар облаҫӗсенчен, Мускавран.
0027	Регионти чӑвашсене уяв ячӗпе Сергей Морозов кӗпӗрнаттӑр, Саккунсем кӑларакан Пуху председателӗ Анатолий Бакаев, Анастасий Митрополит, Чӑваш Республикин Патшалӑх Канашӗн председателӗ Валерий Филимонов, ЧР культура министрӗн ҫумӗ Анатолий Тимофеев, облаҫри ӳнерпе культура политикин министерстви ятӗнчен министр ҫумӗн ӗҫне вӑхӑтлӑха пурнӑҫлакан Е.Е. Сидорова, Чӑваш халӑх поэчӗ Валери Туркай тата ыттисем саламларӗҫ.
0028	Нацисем хушшинчи туслӑха ҫирӗплетессипе, нумай ҫул чӑваш чӗлхипе культурине, йӑла-йӗркесене сыхласа хӑварассипе, аталантарассипе тухӑҫлӑ  ӗҫленӗшӗн автономи Чӗмпӗр тӑрӑхӗн кӗпӗрнаттӑрӗн Тав ҫырӑвне тивӗҫрӗ.
0029	УОЧНКА председательне тата «Наш век» (чӑв. Пирӗн ӗмӗр) телекомпанин тӗп редакторне Олег Мустаева кӗпӗрнаттӑр Туслӑх медалӗпе чысларӗ.
0030	Парнесен ярӑмӗ кунпа вӗҫленмерӗ, Сергей Морозов Олег Николаевича купӑс парнелерӗ.
0031	Ҫавӑнтах купӑс каласа кӑтартма ыйтрӗ.
0032	Ылтӑн пластина ҫине ҫырнӑ салам сӑмахӗнче кӗпӗрнаттӑр чӑваш халӑхне аслӑ, мухтавлӑ, ӗҫчен халӑх тесе хакларӗ.
