0001	Нумай пулмасть Михаил Петров удмурт ҫыравҫин чи паллӑ романӗ венгрла пичетленсе тухнӑ.
0002	Куҫараканӗ — чӗлхеҫӗ тата тӑлмач Иван Хорварт.
0003	«Известия Удмуртской Республики» (чӑв. Удмурт Республикин хыпарӗ) хаҫат нумай пулмасть куҫаруҫӑпа калаҫу ирттерсе ҫакӑн пирки статья кӑларнӑ.
0004	«Кивӗ Мултан» — удмурт ҫыравҫин чи паллӑ романӗ шутланать.
0005	Унӑн сюжечӗ 125 ҫул каялла пулса иртнӗ «Мултанское дело» ят панӑ хурлӑхлӑ пулӑм тавра пулса пырать.
0006	Романа Михаил Петров 20 ҫул яхӑн ҫырнӑ, вӑл хӑйӗн кун ҫутине 1954 ҫулта курнӑ.
0007	Тепӗр ҫул вара, шел те, ҫыравҫӑ куҫне хупнӑ.
0008	1956 ҫулта роман Мускавра вырӑсла тухнӑ.
0009	Ку хайлавпа эпир чӑвашла та паллашма пултаратпӑр.
0010	1999 ҫулта вӑл «Кивӗ Мултан» ятпа Шупашкарта 1000 экземплярпа пичетленсе тухнӑ.
0011	Чӑвашла куҫараканӗ — Роза Петрова-Ахтимирова.
0012	Кӗнекене ҫавӑн пекех тутарла, эстонла тата хрантсусла куҫарнӑ.
0013	Каласа хӑварас пулать, венгрла тухнӑ куҫарӑвӑн пӗтӗмӗшле тиражӗ пысӑках мар — пурӗ те 100 кӑна.
