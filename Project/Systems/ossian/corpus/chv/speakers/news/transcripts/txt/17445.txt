0001	Кӑҫал ҫӗртме уйӑхӗнче Ҫӗрпӳ хулинче 11 ҫулти Настя Осиповӑн виллине тупни Чӑваш Еншӗн пысӑк инкек пулчӗ.
0002	Ун чухне пӗр арҫынна тытса чарнӑ, ун тӗлӗшпе пуҫиле ӗҫ пуҫарнӑ.
0003	Следстви вӗҫленнӗ.
0004	Следовательсем тӗпчесе пӗлнӗ тӑрӑх, Ҫӗрпӳре пурӑнакан, ниҫта та ӗҫлемен 23 ҫулти каччӑ ҫӗртме уйӑхӗн 15-мӗшӗнче хӑйӗн гаражӗнче пулнӑ, наркотик тутаннӑ.
0005	Ҫав самантра 11 ҫулти Настя иртсе пынӑ.
0006	Хайхискер хӗрача ыттисене каласа парасран хӑраса ӳкнӗ, ӑна гаража сӗтӗрсе кӗнӗ те тискеррӗн пӑвса вӗлернӗ.
0007	Кун хыҫҫӑн каччӑ гаража хупнӑ та преступлени вырӑнӗнчен тарса ҫухалнӑ.
0008	Ӑна ҫӗртме уйӑхӗн 22-мӗшӗнче тытса чарнӑ.
0009	Ун ҫумӗнче 130 грамм ытла синтетика наркотикӗ тупнӑ.
0010	Каччӑ хӑйӗн айӑпӗн пӗр пайне ҫеҫ йышӑннӑ.
0011	Судпа медицина экспертизи вӑл преступлени вӑхӑтӗнче мӗн тунине ӑнланнине ҫирӗплетнӗ.
0012	Халӗ пуҫиле ӗҫе ЧР Аслӑ судне ярса панӑ.
