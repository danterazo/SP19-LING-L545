0001	Шупашкарти «Волжский-3» микрорайонта шкул хӑпартма палӑртнӑ.
0002	Хула администрацийӗ ку тӗлӗшпе аукцион ирттерессине пӗлтернӗ.
0003	Ӑна чӳк уйӑхӗн 17-мӗшӗнче ирттерӗҫ.
0004	Килӗшӗвӗн малтанхи хакӗ – 711 миллион та 46 пин тенкӗ.
0005	Планпа килӗшӳллӗн, раштав уйӑхӗнче шкула тума пуҫлӗҫ.
0006	Ӑна 2019 ҫулхи ҫӗртмен 1-мӗшӗ тӗлне хута яма палӑртнӑ.
0007	Ҫӗнӗ шкула 1 пин ача валли хӑпартӗҫ.
0008	Вӗренӳ корпусӗнче 2-4 хут пулӗ.
0009	Вӑй-хал культурипе сывлӑха ҫирӗплетмелли блока икӗ хутлӑ тӑвӗҫ.
0010	Палӑртмалла: микрорайонта ҫӗнӗ шкула хӑпартмашкӑн федераци, республика тата хула хыснисенчен укҫа-тенкӗ уйӑрӗҫ.
0011	Сӑмах май, Шупашкарти «Ҫӗнӗ хула» микрорайонта та шкул хӑпартма палӑртнӑ.
0012	Ӑна ҫитес ҫул хута яма тытӑнӗҫ.
