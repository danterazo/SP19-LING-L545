0001	Вӑрмар районӗнчи Кивӗ Вӗренер ялӗнче пурӑнакансем шывсӑр тӑрса юлнӑ.
0002	Унта парӑмсем пухӑннӑран шыв башнине чарса лартнӑ.
0003	Ялта пӗтӗмпе 160 кил.
0004	Халӑхӑн шывсӑр мӗнле пурӑнмалла?
0005	Ҫынсем шывшӑн укҫа тӳлемен-мӗн, парӑм 70 пин тенкӗпе танлашнӑ.
0006	Анчах палӑртмалла: чылайӑшӗ шыв укҫи тӳлесе пырать.
0007	Эппин, вӗсен мӗншӗн шар курмалла?
0008	Халӗ ялти пӗртен-пӗр ҫӑл патне утма тивет.
0009	Унта ҫитес тесен 1 ҫухрӑм лачака ҫӑрса утмалла.
0010	Ваттисен ҫакна мӗнле чӑтмалла?
0011	Халӗ ялти хастарсем парӑмҫӑсенчен укҫа пухаҫҫӗ.
0012	Башньӑна чӳк уйӑхӗн 7-мӗшӗнче, паян, яма шантарнӑ.
0013	Ял ҫыннисем каланӑ тӑрӑх вара, парӑмҫӑсенчен кӑна мар, ыттисенчен те укҫа пухаҫҫӗ.
0014	Кашнинчен 1000 тенкӗ ыйтаҫҫӗ-мӗн.
0015	Мӗн тӑвӑн?
0016	Шыв кирлӗ-ҫке-ха.
0017	Тӳлемех тивет…
