0001	Чӑн малтанах ЧНК съездӗнче пулнӑ пӗтӗм делегатсене манӑн тав тӑвас килет.
0002	Эпӗ маларах ку сайтра сӗннӗ шухӑша, Путин патне ҫыру ярас шухӑшпа килӗшнӗшӗн.
0003	Станъял пиччепе Кибеч пиччене те тав.
0004	Вӗсем ара хӑйсен хастарлӑхӗпе ҫамрӑксенчен те ирттереҫҫӗ.
0005	Пире хавхалантараҫҫӗ.
0006	Тата уйрӑмах 29 делегатсене тав манран.
0007	Вӗсем мана ЧНКан Мӑн Канашне кӗртес тесе хӑйсен мандачӗсене ҫӗклерӗҫ.
0008	ЧНК съезчӗсенче ялан пулакансем кайран каларӗҫ мана, кун пекки ытти съездсенче пулман терӗҫ, тепӗр ҫын кӗтӗр тесе 29 делегат алӑ ҫӗклени.
0009	Анчах та Мӑн Канаш йышне пысӑклатас мар тенипе Мӑн Канаш йышне халлӗхе лекеймерӗм.
0010	Мӗншӗн манӑн Мӑн Канаш пайташӗсен йышне лекмелле?
0011	Ара хамӑн шухӑшсене малалла пурнӑҫлас килет манӑн.
0012	Калӑпӑр ҫыру Путин патне ярас тесе йышӑннине пула.
0013	Малалла мӗнле-ха?
0014	Пурнӑҫланать-и?
0015	Ивантаев пухура кӑна хастар.
0016	Йышӑннӑ!-тесе пурне те пӗлтерчӗ пулин те ун пек ҫырусене вӑл нихҫан та ҫырман, ҫырма та пӗлмест пуль.
0017	Ку чӑннине калани кӑна.
0018	Шӑп та вӑл, Петр Васильевич Мӑн Канашӑн тепӗр пухӑвӗнче ку ыйтӑва чарса лартма пултарать.
0019	Ун пек ӗҫсене вӑл питӗ лайӑх тума пӗлет, саккуна пӑсман пулсан та каялла шухӑшласа кайса сехре хӑптарма.
0020	Тата ҫырӑвне ҫырма пӗлмелле.
0021	Тӳрех калатӑп, ун пек ҫырусене истори ракурсӗ витӗр ҫырмалла.
0022	Проблемине историпе ҫыхӑнтарма пӗлмелле, хамӑр истори тӑрӑх шухӑшламалла.
0023	Каллех ку Мӑн Канашра ун пек ҫынсем, хӑюллӑх пухса официаллӑ ҫыру ҫырас текенсем, ҫукпа пӗрех.
0024	Е темҫе сын кӑна вӗсем унта.
0025	Анчах та чӑннипех чӑваш халӑхӗшӗн шухӑшласа ҫыру ярас текенсем унта сахаллӑн, ҫавӑнпа та вӗсене чӑвашлӑх ыйтӑвӗсене хускатма питӗ йывӑр пулать.
0026	Ҫырура хамӑр историе ракурс тумасан, ҫыру витӗмлӗ пулмасть.
0027	Халӗ видеофайлсем те интернетра уҫса пӑхма пултаратӑр.
0028	Инаугураци сӑмахӗ-и, парламента «послани» туни-и, урӑх ҫӗрте кирлӗ сӑмах калани-и, хуть Америкӑра, хуть Раҫҫейра Трамп та Путин та истори ракурсӗ витӗр самах калать.
0029	Е вӗсем патне е ытти президентсем патне «обращени» ҫырнӑ чух историе ракурс туса калаҫҫӗ, ҫыраҫҫӗ.
0030	Вара тин ҫыру витӗмлӗрех пулать, шухӑша ярать.
0031	Ку япала, витӗмлӗ ҫыру ҫырас йӗркевӗ.
0032	Анчах та ҫырӑва истори ракурсӗпе ҫырас тенине культура министрӗ К.Яковлев та чарса хума пултарать.
0033	Унӑн та каялла шухӑшлассисем пур.
0034	Ҫук эпӗ чӑннипе те ним те япӑх критиклес теместӗп.
0035	Тем тесен те Константин Яковлев унччен культура министрӗ пулнӑ ҫынсенчен лайӑхрах ӗҫлет.
0036	Ҫамрӑксен театрне  хӑтлӑ ҫурт тинех пани те мӗне тӑрать.
0037	Уншӑнах  ӑна чысласа палӑк лартмалла тейӗн.
0038	Анчах та К.Яковлев хӑй маларах Тутарстанри чӑвашсен автономине ертсе пынипе, чӑваш халӑхӗн историйӗ пирки пӗр сасӑ та парасшӑн мар, хускатасшӑн та мар.
0039	Каллех ним ҫук ҫӗрте каялла шутласа шикленнипе.
0040	Ара пӑлхар-чӑваш историйӗпе сасӑ хускатсан: «ӑнсӑртран Тутарстанра ҫилленме те пултараҫҫӗ вӗт».
0041	2012-ш ҫулта ЧНК 20 ҫул тултарнине палӑртса съезд ирттернӗ вӑхӑтра мана унчченхи ЧНК элтеперӗ Архипов-ку проблемӑна хускатмалла - тесе сӑмах панӑччӗ.
0042	Каларӑм, кӑштах, майӗпенрех кӑна хускатрӑм.
0043	Витӗмлӗрех те пулчӗ, ҫавра сӗтел вӑхӑтӗнче каллех эп ҫырса хатӗрленӗ «обращение»(«Чӑваш-Атӑлҫи Пӑлхар Республики»-илемлӗ янракан  ятне  каялла тавӑрас тени) салатса патӑм.
0044	Кайран ман пата П.В.Ивантаев пычӗ те: - ну сирӗн нимӗн те пулмаҫ, Шаймиев мӗн калать, Шаймиев мӗн калать – теме тытӑнчӗ.
0045	Куратӑр-и?
0046	Ӗҫне тӑвиччен маларах шикленесси Петр Васильевичӑн чунӗнче ларать.
0047	Тата ҫапла шикленмелли меслетне вӑл ҫамрӑксенче ҫирӗплетесшӗн.
0048	Ҫук, йӑлтах пулать-терӗм эпӗ Петр Васильевич Ивантаева.
0049	«Шаймиев та ним те каламаҫ, калама та пултараймаҫ, тутарсем малтан хӑйсен историйӗпе пӗрлӗх тупчӗр, вӗсем пире, урӑх халӑха вӗрентме пултараймаҫҫӗ» - терӗм.
0050	Ара питӗ лайӑх пӗлетӗп, Шаймиев тӑнлӑ ҫын пулнине.
0051	Шаймиев Ивантаевпа танлаштарсан, Ницше каланӑ сӑмахсене питӗ лайӑх пӗлет.
0052	Ницше ҫапла ҫырнӑ:- «Ни один народ не выживет, если будет смотреть на свою историю глазами соседа».
0053	Ҫавӑнпа та Шаймиев та, Тутарстанри ытти сумлӑрах ҫынсем те пире хамӑр историпе мухтаннишӗн пӗр сиенлӗ сӑмах та каламаҫҫӗ.
0054	Константин Яковлев культура министрӗн те каялла шутласа, Тутарстанри тӳре-шарасене кӳрентеретпӗр пуль тесе, пирӗн историне путарса пымалла мар.
0055	Кӑҫал ҫуркунне пулнӑ ҫавра сӗтелте, Кибеч пичче тӑрса каларӗ,- пирӗн кӗҫех Атӑлҫи Пӑлхар юбилейне уявламалла - терӗ.
0056	Яковлев министр вара Кибеч пиччен асамлӑ сӑмахӗсемпе килӗшмен пек турӗ, тепӗр ҫын хамӑр пӑлхар-чӑваш историйӗ урлӑ ӗҫсем тумалла тесен: - хватит- тесе хучӗ те, сӑмаха урӑх тема ҫине куҫарса ячӗ.
0057	Вӑт мӗнле сиен кӳрет вӑл пире, пӗтӗм халӑха, малалла лайӑх пуласси ҫинчен шутлас вырӑнне, каялла шутлама тытӑнни.
0058	Тепӗр хут пирӗн пурин те ҫакна астумалла, саккуна пӑсмастпӑр пулсан – каялла, япӑххи пулма пултарать пуль- тесе шутласа, шикленме пӑрахмалла.
0059	Унсӑрӑн нимле ӗҫ те пулмаҫ пирӗн.
