0001	(2017 ҫулхи юпан 28-мӗшӗнче Чӑваш наци конгресӗн Х съездӗнче каланӑ сӑмахран)
0002	Ҫуркуннеччен выҫса вилетпӗр пуль тесен те, чӑвашсем ыраш анине пӗрех шуратса хӑварнӑ.
0003	Раҫҫейри вак халӑхсен чӗлхисем тавра, республикӑсемпе автономисем ҫинче каллех хура пӗлӗтсем явӑнма пуҫларӗҫ пулсан та, чӑваш халӑхӗ вилсе выртма шухӑшламасть-ха.
0004	Ҫултан-ҫул пайӑрланать те ушкӑнланать, ушкӑнланать те Чӑваш наци конгресӗ тавра тата хытӑрах чӑмӑртанать.
0005	Аслисем астӑваҫҫех тетӗп: ҫак чӑмӑртану патне хаяр кӗрешӳ витӗр ҫитмелле пулчӗ.
0006	Шовинистсем таптанине чӑтма патша саманинчех хӑнӑхнӑ.
0007	1907 ҫулта Чӑваш Пухӑвне Юмансемпе Хурисен Чӗмпӗрте полици сӑмси айӗнче вӑрттӑн ирттернӗ, 1917 ҫулта — 100 ҫул ӗлӗк — Никольскипе Комиссаровсем, Алюновпа Николаевсем — чӗмсӗрлӗхе хӑюллӑн сирме пултарнӑ.
0008	ЧНКана никӗслесен вырӑссем мар, чӑваш ҫыннисем пирӗн ҫине ҫав тери хаяр сиксе ларни тӗлӗнтерме пӑрахмасть.
0009	1992-1996 ҫулсенчи элек ҫырӑвӗсене упратӑп.
0010	Кунта пире националист, тӑшман, сӑрӑ кашкӑр, ухмах тата ытти ярлӑксемпе илемлетнӗ.
0011	«Пока не поздно, нужно дать по языкам интриганам и спекулянтам от национальной политики, стремящимся под флагом защиты «права говорить, писать, читать на родном языке» (слова Станьяла) проводить в жизнь политику дискриминации русского населения России».
0012	Ҫыраканӗ — «пенсионер В.Ф.Рыбаков, чуваш по рождению, интернационалист по воспитанию».
0013	Акӑ тепӗр ҫыру, «Марафон фашистов» ятлӑ.
0014	А. Борисов ҫырнӑскер: «Господа фашисты.
0015	Не мечтайте о помпезности своего финиша.
0016	Как у всякого фашизма, финал ваш будет по статье 74, как это было в Нюрнберге».
0017	Ман пата ҫитнӗ ҫырусем Пичет ҫурчӗпе Патшалӑх ертӳлӗхне те вӗҫнӗ.
0018	Ку ҫырусем хыҫҫӑн пире мӗнле медальсем панине хам пӗлни те ҫитӗ.
0019	Тавах, ҫав сӗмсӗр вӑхӑт иртрӗ.
0020	Паян Конгреса 74-мӗш статьяпа хӑратакан ҫук пулӗ тетӗп.
0021	Йӗркелӳ ӗҫӗнче Культура автономийӗсен саккунӗ (1997 ҫулта пичетленчӗ) ҫӑмӑллӑх кӳчӗ.
0022	Ку саккунпа ЧНКан иккӗмӗш тапхӑрӗ пуҫланчӗ.
0023	Вырӑна тухса пӗрлехи ларусем ирттерме, унти пурнӑҫпа тӗплӗрех паллашма май тупӑнчӗ, Мускавра, Ленинградра, Чӗмпӗрте, Ӗпхӳре, Самарта, Тюменьре, Кемӗрте, Иркутскра ирттернӗ тӗлпулусем асра.
0024	Унти пӗрлӗхсем тӳрех хастар ӗҫлесе кайрӗҫ.
0025	Тулай чӑвашра сарӑлса ӗҫлеме май тупӑннӑ чухне ЧНК Шупашкарти кӗреки пархатарсӑр хирӗҫтӑрӑва кӗрсе кайрӗ, Аслӑ Канаш председателӗн вырӑнне пӗтернӗ хыҫҫӑн пӑтрану пуҫланчӗ.
0026	Ҫав вӑрттӑн хирӗҫлетӳ авторӗсем паллӑ.
0027	Паянхи уявра мар, Алексей Леонтьев Х съезд валли пухса хатӗрленӗ кӗнекере те мар, историн кайранхи томӗнче вӗсен тилӗ тирӗллӗ ячӗсене «Намӑс хӑми» ҫине хура сӑрӑпа ҫырса хурӗҫ тесе шутлатӑп.
0028	ЧНКан тӳнсе кайнӑ лавне лачакаран туртса кӑларнӑ Николай Федорович Угаслов элтепере тепӗр тапхӑра турта хушшинче хӑварма сӗнӳ тӑрататӑп.
0029	ЧНКан тӗп штабӗн ку тапхӑрти ӗҫне йӗркеллӗ тесе хаклатӑп.
0030	Ӳпкелеме сӑлтав ҫук.
0031	Тапаҫланса туртмалли малашне халичченхинчен нумайрах пулать.
0032	Юрӑ-ташӑпа тум енӗпе ҫеҫ ҫырлахас ҫук — ӑс-хакӑл енӗпе вӑйланмалла.
0033	Республикӑн патшалӑх статусне туртса илни, вак халӑхсен чӗлхисене шкул программинчен кӑларма тытӑнни, тутар, чӑваш, пушкӑрт нацийӗсене катертсе «единая российская нация» тума тӗллев лартни — кусем пурте чӑваш конгресӗн ятӗнчен малашне «наци» сӑмаха кӑларса пӑрахмаллине систереҫҫӗ.
0034	Ҫак лару-тӑрура пирӗн сӑмах ҫирӗп пулмалла.
0035	Апла-и, капла-и, тӗнче сирпӗнмесӗр чӑваш пӗтмест, — тесе каламалла Конгресӑн.
0036	Эпӗ ҫапла сӗнетӗп: ача пахчисемпе пуҫламӑш шкулсене чӑваш сӑмахне пӑрӑнми туллин тавӑрмалла, вӑтам шкулта ютран килнисемпе тӑмсайсене чӑваш сӑмахӗпе культурине вӑйпа вӗрентнин усси ҫук, пултаруллӑ ачасем валли Наци гуманитари лицейӗсене республикӑра виҫҫӗ-тӑваттӑран кая мар тавӑрмалла тата университетсенчи чӑваш уйрӑмӗсене пӗрлештерсе Нацин гуманитари университетне (малтанлӑха — факультетне) уҫмалла.
0037	Вӗсем Бичурин, Петр Егоров, Ашмарин, Никольский, Мӗтри Юман ячӗллӗ пулма пултараҫҫӗ.
0038	Тулай чӑвашри чӑваш чунлӑ ӑслӑ ачасен ҫулне хуплас мар тесен ЧНК ячӗпе унти патшалӑх ертӳлӗхӗсене Уҫӑ Ҫырупа тухма сӗнетӗп.
0039	«Чӑваш халӑх сайтӗнче» Пӑлхар Тимӗрӗ конгресс ячӗпе Владимир Путин патне Ҫыру яма сӗннӗ, съездра пӑхса тухмалли тезисне тӑратнӑ.
0040	Хамӑрӑн татӑклӑ шухӑша палӑртса тӗплӗ Ҫыру ямаллах тесе шутлатӑп.
0041	Паян Конгресс ку сӑмаха калаймасть пулсан, ӑна эпир Ваттисен Тӗп канашӗнчен е Чӑваш халӑх Хуралӗнчен ярӑпӑр.
0042	Тутарсем кӑҫал хӑйсен конгресӗнче Наци Канашне турӗҫ.
0043	Пирӗн вӑл — Халӑх Хуралӗ — 1988 ҫултанпах пур.
0044	Унӑн йӗкӗр пашхан (сопредседательсем) — Адер Микулайӗпе Шашкар Тимӗрӗ.
0045	Халӑх Хуралӗ чӑвашсен Тӗмен патши пекех — пире йывӑр килсен ыйхӑран тӑрать.
0046	Вӑратмалли вӑхӑт ҫитсе килет пулмалла.
0047	Аслӑ Пуху чӑвашлӑха аталантарас пирки Чӗнсе каланин проекчӗ пирки виҫ сӑмах хушас тетӗп.
0048	Унта вак-тӗвек сӗнӳсем — министрсен пӳлмекне, вӗрентӳ, культура, ялхуҫалӑх тата ытти шаралӑха — «ҫавна сӗнес, кӑна ыйтас» тесе ҫырнӑ.
0049	Хыпарлав шаралӑхне ятсене чӑвашла ҫырма, ертӳлӗхе чӑвашла пӗлекенсене лартма, «чӑваш чӗлхине сарма» сӗннӗ..
0050	Тӗрӗссипе, чӑваш пичетӗнче сӑмах ирӗкӗ, шухӑшсен ӑмӑртӑвӗ ҫук.
0051	Манран Нью-Йорк, Берлин, Хусан интервью ыйтать, «Хыпар» ҫырса панӑ статьясене лартмасть.
0052	Ҫапла хамӑртан тӗртсе тӑшман тӑвасшӑн тапаҫланнине сивлетӗп эпӗ.
0053	Министрсем пирӗн нушана пӗлмеҫҫӗ мар.
0054	Вӑтӑр-ҫирӗм ҫул каялла хускатнӑ ытти тӗссӗр сӗнӳсемпе пысӑк ҫынсене чӑрмантарма кирлӗ мар Республика Пуҫлӑхне Ҫыру парса ямалаччӗ: палӑртнине пурнӑҫламаншӑн е пӑсса-тӑсса пурӑннӑшӑн вӑл тӳре-шараран ҫирӗпрех ыйттӑр, вара ҫак теҫетке вак-тӗвек пирки текех шав пулмӗччӗ!
0055	Конгресс — хӑватлӑ вӑй.
0056	Хӑватлӑ ӑмӑрткайӑксем шӑна хӑваламаҫҫӗ.
0057	Халӑха чӑмӑртама пысӑк та курӑмлӑ ӗҫсем кирлӗ.
0058	Эпӗ кураймӑп — анчах хӑҫан та пулин тӑван халӑхӑн нимеленсе лартнӑ Чӑваш Керменӗ пулатех.
0059	Тутарсен, ҫармӑссен, якутсен пур — юрать ӗнтӗ пирӗн пухӑнса калаҫмалӑх Наци вулавӑшӗ юлчӗ.
0060	Чӑваш сӑн-сӑпатне тивӗҫ Халӑх Керменне конгресс элтеперӗ Николай Угаслов строитель лартма тытӑнсан, эпир кашни виҫшер кирпӗч хумалӑх та мехел тупаймӑпӑр-и?
0061	Ҫак сумлӑ самантра чӗрӗк ӗмӗр каялла пуҫарнӑ кирлӗ ӗҫшӗн савӑнатӑп, кӗрешӳре пулӑшнӑ хастар ҫынсене аса илетӗп.
0062	Чӑвашран Аркадий Айдак, Ӗпхӳрен Алексей Кондратьев, Стерлӗрен Борис Борлен, Хусантан Василий Дедушкин, Анат Камӑран Николай Атряскин, Чӗмпӗртен Иван Кирюшкин, Петр Ургалкин, Вениамин Афанасьев, Самартан Валерий Егоров, Валентин Калмыков, Ленинградран Петр Яландаев, Алексей Эхвет, Красноярскран Владимир Мешков, Эдуард Кадеров тата ытти ҫӗрти теҫетке-теҫетке хаклӑ ҫыннӑмсем чӑваш ӗҫӗшӗн ҫулӑмпа ҫунса тухрӗҫ.
0063	Таса ячӗсем Наци кӗрешӗвӗн историйӗнче тата Чӑваш нацин 50 томлӑ энциклопедийӗнче (ЧНЭ) упранса юлӗҫ.
0064	Ку энциклопеди кӑларӑмӗсем чиперех тухса пыраҫҫӗ.
0065	Чӑваш Республикинче темиҫе район кӑна хӑйсен энциклопедине пичетлеймен-ха.
0066	Пушкӑрт чӑвашӗсен, Тутарстанри паллӑ ҫынсен, Чӗмпӗр, Пенза, Сарту чӑвашӗсен 2 томлӑ энциклопедийӗсем, Геннадий Храмовӑн «Чуваши на берегах Енисея» йышши уйрӑм кӗнекесем паха тӗслӗх пулса тӑчӗҫ.
0067	Мускав, Питӗр, Ҫӗпӗр, Инҫет Хӗвелтухӑҫ, Крым тата ытти ҫӗрти автономисем хӑйсен энциклопедийӗсене тӑваҫҫех тесе шутлатӑп.
0068	Ҫӗршывшӑн, чӑвашлӑхшӑн, танлӑхшӑн, тӗрӗслӗхшӗн пӗрле кӗрешнӗ пин-пин ӗҫтешӗме пуҫа тайса, тӑван халӑха хӳтӗлекен ҫӗнӗ ӑрӑва пил парса каятӑп Тӑван Конгресс шилӗкӗ ҫинчен.
0069	Тав сана, вилӗмсӗр халӑхӑм!
0070	Пил те пехил сире, халӑх ӗҫӗн таса чунлӑ хастар ҫыннисем!
