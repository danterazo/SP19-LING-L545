0001	Куславкка районӗнчи Тӗмшерте пурӑнакансем пӑшарханса ӳкнӗ.
0002	Хытӑ сийлӗ ҫул вырӑнне ял варринче пылчӑк ҫӑрӑлать.
0003	Тӗмшерти, Тури тата Анат урамсенчи 3 ҫухрӑм ҫула вак чул сармалла пулнӑ.
0004	Ӗҫе пурнӑҫлама хыснаран 18 миллион та 900 пин тенкӗ уйӑрнӑ.
0005	Анчах аукционра мала тухнӑ ДРСУ-5 подряд организацийӗ ӗҫе пӗр уйӑх каярах пуҫӑннӑ.
0006	Строительсем ял варринчи ҫула ҫӑрса тӑкнӑ, хӑйӑр сарма пуҫланӑ.
0007	Анчах ӗҫ тӑрук чарӑнса ларнӑ.
0008	Ял ҫыннисем халӗ урам варрипе утаймаҫҫӗ.
0009	Водительсем те кил умне ҫитеймеҫҫӗ.
0010	Хапхасем умӗнче тӑпра купи выртать, выльӑх-чӗрлӗх те ун урлӑ нушаланса каҫать.
0011	Ял ҫыннисем чун ыратӑвӗ пирки «Чӑваш Ен» ПТРК корреспонденчӗсене пӗлтернӗ.
0012	Леонид Петров вырӑна тухса репортаж ӳкернӗ.
0013	Тӗмшерсен ҫивӗч ыйтӑвӗ пирки вӑл ЧР Элтеперне пресс-конференцире те пӗлтернӗ.
0014	Михаил Игнатьев ку лару-тӑрӑва уҫӑмлатма шантарнӑ.
